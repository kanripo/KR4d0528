# -*- mode: mandoku-view; -*-
#+TITLE: 純白齋類稿
#+DATE: 2015-08-25 00:13:13.861718
#+PROPERTY: ID KR4d0528
#+PROPERTY: BASEEDITION WYG    
#+PROPERTY: JUAN 卷十一
<pb:KR4d0528_WYG_011-1a>¶
欽定四庫全書¶
　純白齋類稿卷十一　　　　元　胡助　撰¶
　　七言律詩¶
　　　蔣山¶
鍾阜龍蟠自古今寳公塔畔足幽尋穿雲碧溜寒聲細¶
夹道蒼髯古意深千載有懐窮澗壑幾人無愧老山林¶
齊梁遺跡多蕪沒聊把閑愁入醉吟¶
　　　寄古學兄¶
<pb:KR4d0528_WYG_011-1b>¶
東望南徐即故鄉寒氊困坐晝初長池塘有夢生春草¶
風雨何時對夜牀空巷燕歸迎客語廢宫花發惱人香¶
登臨曽有書来約緑淨秦淮正可航¶
　　　金山寺¶
浮槎乗興到金山樓閣耽耽極偉觀吞海江光明法界¶
過淮帆影落僧䦨青銅摩月秋偏早白雪翻空夏亦寒¶
長嘯天風来萬里登臨無復泣南冠¶
　　　送張鵬飛僉事福建¶
<pb:KR4d0528_WYG_011-2a>¶
冰壺玉節氣英英正快扶摇九萬程攬轡慨然新臬事¶
埋輪藉甚舊家聲瘴雲暮捲三山碧閩海秋澄一道清¶
風采從兹殊俗震老榕隂裏遍廵行¶
　　　次韻楊友直遊茅山¶
雨過三茅翠滴衣冰壺髙士入山時翻思塵世千年事¶
未了仙家一局棋寳劍飛空丹化久秋雲滿地鶴歸遲¶
洞門不鎻天壇静鳯管時將月下吹¶
　　　送趙伯升江東照磨¶
<pb:KR4d0528_WYG_011-2b>¶
風憲用儒吾道盛蕭然琴鶴是行裝昔聞洛水羅温石¶
今見鐘山起趙楊十載黄塵烏帽影一朝氷鏡玉壺光¶
公閑笑傲宣城上疊嶂雙溪入錦囊¶
　　　送鳯山講主歸天竺¶
道人說法寳花零照夜摩尼濁水澄衲惹天香辭玉陛¶
錫飛空影過金陵譯經三藏見真性衣錦萬迴真異能¶
我亦從来世緣淺願參巾履躡崚&KR1828;¶
　　　古學兄自京口至蔣生教授自廬州至不期而¶
<pb:KR4d0528_WYG_011-3a>¶
　　　㑹是夕大雪¶
家山何在久飄蓬兀坐寒齋歳又窮兄弟舅甥千里隔¶
江湖風雪一宵同舉觴痛飲消愁外秉燭相看似夢中¶
明日不堪回首處孤雲依舊在江東¶
　　　春雪¶
膏雨纖纖長麥苖翻成六出舞春宵糢糊栁眼輕難積¶
㸃綴花房暖易消雲暝長途隨馬去風迴虛幌逐人飄¶
臘前賦瑞連牀樂此夕寒齋始寂寥¶
<pb:KR4d0528_WYG_011-3b>¶
　　　玉晨觀¶
三茅山下玉晨觀陶許𤣥風古道塲仙檜千年閱晉宋¶
丹泉二井分隂陽烟浮石鼎忩紗碧雲護靈壇秋葉黄¶
過客徘徊不能去殘碑斷碣滿長廊¶
　　　虎丘寺¶
闔閭荒塜鹿麋逰化作蓮宫跨碧湫海氣潜通龍躍劍¶
金精秘泄虎蹲丘隂風颯颯雙崕古白日寥寥萬木秋¶
說法道人無復見空餘羣石卧山頭¶
<pb:KR4d0528_WYG_011-4a>¶
　　　畫山水¶
浮空積翠㺯烟霞能事丹青属意賖野水碧澄涵釣艇¶
秋林黄落見人家豈無倦客思蓴菜亦有閒官採菊花¶
真似坐餘巖壑裏不知漂泊在京華¶
　　　和袁伯長韻送繼學伯庸赴上都四首¶
紫薇朝雨濕臙脂玉署深深弱栁垂書法謹嚴當載筆¶
家聲&KR0110;奕在論思瀛洲易縱青㝠靶人世難酬白雪詞¶
扈蹕年年九天上微涼殿閣載賡時¶
<pb:KR4d0528_WYG_011-4b>¶
江海詞源正瀰漫南屏老翠幾回看花驄蹴踏雪消盡¶
宮錦淋漓酒吸亁鸞掖承恩揮寳札駝峰沾賜出冰盤¶
英才得展當年治誰說冷官魚上竿¶
清暑宫衣疊雪脂上京雨露故多垂人間炎赫無因到¶
天上髙寒有所思内府舊傳延對䇿教坊新被雅歌詞¶
由来勲業湏青鬂二妙風流擅一時¶
居庸闗外隂漫漫異景蕭條拄笏看沙草低風泉韻咽¶
嶺雲開日露華乾天閑風臆三千匹世路羊腸百八盤¶
<pb:KR4d0528_WYG_011-5a>¶
想見玉堂多盛集宿酲睡起日三竿¶
　　　次韻楊友直偶作¶
萬事紛紛歸去休採山釣水即良謀青衫不直田園樂¶
白屋那闗時世憂壯志奈何成濩落殘年如此愧淹留¶
㑹當共駕牛車去却泛春江樹杪舟¶
　　　和間閒真人悼鶴¶
胎禽住世不知年真逸成功獨爾憐華表留聲終解化¶
浮丘相法豈虚傳舊乘羽服空軒盖新𦵏銘章有墓田¶
<pb:KR4d0528_WYG_011-5b>¶
惆悵碧牕觀易罷祇騎一隻上寥天¶
　　　和道心姪遣興¶
髙人自得丘園趣何用腰金束九環宿雨乾時耕白水¶
春雲香處劚青山東林浄社形骸外西洛耆英伯仲間¶
記取清明時節好相逢莫教酒盃閒¶
　　　赴美化書院别親友¶
遍㕘名勝走黄埃俛仰京華一夢回此日束書逰美化¶
當時薦稿上清臺氊寒但得無迎送地近何妨數往来¶
<pb:KR4d0528_WYG_011-6a>¶
自笑半生成濩落猶期教育見英才¶
　　　送董仲禮赴察院¶
三䇿淵源濟世才簡書嚴肅震風雷分司歴遍東西浙¶
貢剡還升内外臺八詠溪雲愁易别半山松月候重来¶
交遊衮衮登清要誰憶寒儒困草莱¶
　　　遊小赤壁¶
釣磯仿彿壘西邊遥想英雄一慨然崖谷空鐫小赤壁¶
文章誰續老坡仙落星久化山頭石孤月長懸水底天¶
<pb:KR4d0528_WYG_011-6b>¶
此夕舟遊殊勝絶惜無佳句與人傳¶
　　　新試院¶
宰臣属意搆鄉闈繪事翬飛土木竒欲為清朝羅俊士¶
豈於華屋計崇貲豐碑外樹陳王道髙閣中嚴奉聖師¶
㑹見秋風燈火夕朱衣暗㸃校文時¶
　　　西山晚歸¶
金刹紛紛壓翠巒瘦藤扶我試躋攀清時更覺湖山好¶
樂意極知魚鳥閑西浦新鴻秋水外南朝古木夕陽間¶
<pb:KR4d0528_WYG_011-7a>¶
逢人為問歸何晚笑荅幽尋山竺還¶
　　　訪孫幹卿州判¶
元夕持螯酒興濃喜君夙昔志豪雄相思京國十年外¶
再㑹江隂一夢中輿誦安恬循吏化家傳清白古人風¶
功名事業從兹始不與膏梁筮仕同¶
　　　效侯艮齋諧音一律體贈幹卿¶
判州儉徳似羔羊㢘幹聲名日播揚僵卧獨憐吟夜永¶
勝遊同約踏春陽賞心雲觀臨江渚快意風濤接海洋¶
<pb:KR4d0528_WYG_011-7b>¶
今古無窮詩酒興此生隨地得徜徉¶
　　　多景樓¶
来往南徐又十秋人逢好景易生愁驚心鴻雁飛孤影¶
滿眼江山憶舊遊雲淨金焦浮暖玉雪消吴蜀漲春流¶
文章未了相如志再駕長風萬里舟¶
　　　三月廿八日喜雨¶
久旱山川徧禱祠翠華徐動北廵時俄瞻萬里風雲合¶
沛作一天雷雨垂爽濯飛埃泥沒馬潤流枯壑水浮龜¶
<pb:KR4d0528_WYG_011-8a>¶
輿情歌舞均霑被想見行宫進夀卮¶
　　　讀文山集¶
學問淵源見性真志扶傾厦不逢辰少時大䇿魁多士¶
晚節忠風愧幾人亟上封章誅嬖倖肯回直筆媚權臣¶
遺文字字英靈氣玉潔珠光萬古新¶
　　　和李息齋留别南歸¶
漢廷耆俊愛桐鄉聽唱驪駒抑更揚祖帳都門華轂盛¶
歸驂江路白雲長平山楊栁沾衣緑桃塢瓊花入酒香¶
<pb:KR4d0528_WYG_011-8b>¶
一代幾人如此老淮南草木有輝光¶
壯日勤勞徧楚鄉於今歸夢有荆揚名高藝圃承恩重¶
貴極傳神閱世長靜几蒲團依白傅暑風竹簟趁黄香¶
玉堂回首如天上籬菊江梅共耿光¶
　　　和張希孟學士拜命不赴四首¶
人生適意早歸来日日杯觴笑口開雲谷長歌招隠曲¶
玉堂空避謫仙才子房素志唯松石仲蔚髙居正草莱¶
馬上朝雞曽慣聽故應無夢到鸞臺¶
<pb:KR4d0528_WYG_011-9a>¶
孤雲野鶴本情親詩酒生涯樂更真已属諸公行治道¶
獨容老子作閑人琴樽夜醉華峰月杖履朝吟濟水春¶
心與海翁同一靜烟波浩蕩白鷗馴¶
脫却朝衣寜再来竹忩松户傍巖開但從林下得幽趣¶
不管人間論逸才夜雪釣絲西澗玉春風屐齒北山莱¶
相逢採藥多仙侣清嘯時聞月滿臺¶
勇退孤風孰可親笑談吾自變吾真百年勝事無多日¶
一代高名有幾人茶竈棋枰消永夏酒瓢詩卷樂餘春¶
<pb:KR4d0528_WYG_011-9b>¶
門前客散張羅地花落閑庭鳥雀馴¶
　　　淮安忠武王祠¶
丞相祠堂又一新翬飛金碧輝麒麟故郊尚想屯師日¶
遺老猶談誤國人泥路迎降歸孺子江潮失候避元臣¶
豐功盛烈英靈在廟食千秋福我民¶
　　　松竹軒¶
松竹軒開絶世氛鈞天九奏靜中聞山林獨立蒼髯叟¶
冰雪相看直節君夭矯撐空龍作雨㕘差鳴玉鳯棲雲¶
<pb:KR4d0528_WYG_011-10a>¶
千年化石湏臾事刻遍琅玕古篆文¶
　　　賀歐陽圭齋除翰林承㫖¶
廬陵居士後来身衡嶽湘潭萬古春江表名流知幾輩¶
翰林極品見三人綸言播告金鑾舊史事裁衣玉帶新¶
一代宗工方倚注未容艤棹五湖濵¶
　　　試院和察士安韻¶
科塲得失有神司為國求才孰敢私三日文鋒雷動處¶
五星徳耀夜深時公心明鏡持衡重老眼昏花讀卷遲¶
<pb:KR4d0528_WYG_011-10b>¶
桂籍廣寒先已定不由天命却由誰¶
　　　送王公儼代祠南鎮¶
天香玉帛禮祠庭原隰皇華候使星弭節雲門探禹穴¶
榜舟鏡水訪蘭亭梅梁廟古苔衣緑石室書殘草帶青¶
應向山隂尋故宅興懐重寫換鵞經¶
　¶
　¶
　純白齋類稿卷十一¶
