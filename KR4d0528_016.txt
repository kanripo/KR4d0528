# -*- mode: mandoku-view; -*-
#+TITLE: 純白齋類稿
#+DATE: 2015-08-25 00:13:13.933675
#+PROPERTY: ID KR4d0528
#+PROPERTY: BASEEDITION WYG    
#+PROPERTY: JUAN 卷十六
<pb:KR4d0528_WYG_016-1a>¶
欽定四庫全書¶
　純白齋類稿卷十六　　　　元　胡助　撰¶
　　七言絶句¶
　　　元旦即事二首¶
再入詞林兩度春衣冠元㑹物華新青衫皓首江南客¶
亦是彤庭班末人¶
新年佳氣滿皇州南雁囘来春水流白髪史官幾七十¶
上章告老覓歸舟¶
<pb:KR4d0528_WYG_016-1b>¶
　　　墨雨竹¶
江浦涓涓雨葉垂兩竿倚玉鳯棲枝天寒翠袖春風澁¶
恰似湘妃泣舜時¶
　　　寓舍偶題二首¶
華軒清暑思從容朝市山林蟻夢同深巷絶無車馬到¶
午牕一枕緑槐風¶
僦得幽居慰客情槐隂滿地暑風清見人抱甕治蔬圃¶
却得歸田賦未成¶
<pb:KR4d0528_WYG_016-2a>¶
　　　宿貢泰甫書齋二首¶
歳晚天寒共一觴書齋留宿話文章懸知二妙連床樂¶
翰苑瀛州日月長¶
京華㡬載托交深白髪蕭蕭已滿簮永夜書囊談未了¶
擁衾彷彿夢雲林¶
　　　夏日寓僧房有感三首¶
鶴姿豈必愛乗軒觸械寧容老灌園聞道朝端求治切¶
江南民瘼可能言¶
<pb:KR4d0528_WYG_016-2b>¶
凉生塔院竹風吹老翠摩空峴色竒午睡覺来成獨坐¶
時㸔一卷柳州詩¶
然竹煑茶消永日觧衣坐石受清風一塵不動天機寂¶
萬法何歸覺性空¶
　　　正月三日王仲能載酒同飲湖山堂二首¶
鳯沼新春休沐日省郎邀我作遨頭也知北客三年仕¶
不及西湖半日遊¶
小舫清尊早過湖湖山堂上興何如洞簫吹徹歌聲緩¶
<pb:KR4d0528_WYG_016-3a>¶
春雪微微㸃翠裾¶
　　　過陵州¶
御河漾漾木蘭舟春盡飛花送客愁何事驅馳南又北¶
三年三度過陵州¶
　　　初度遊西山¶
水樹凉生五月秋河邊駐馬㸔龍舟㡬年初度京華客¶
今日西山特地遊¶
　　　溪山過雨圖¶
<pb:KR4d0528_WYG_016-3b>¶
從意元暉伯仲間諸峰過雨白雲閑江南林谷眞如此¶
中有髙人不出山¶
　　　暮冬感懐¶
京城風雪歳將徂廪粟朝朝換酒壺附火鴟蹲身懶動¶
豈堪弄筆畵胡蘆¶
　　　又題¶
朝家寔録幾囘編尸素長慚費俸錢莫把文章脩舊史¶
恐妨歸老臥林泉¶
<pb:KR4d0528_WYG_016-4a>¶
　　　初度偶題¶
加我三年七十人劬勞思報志空勤行抽手板歸田里¶
逺碧山中有白雲¶
　　　良鄉道中¶
秋雨泥途有底忙考文三度過良鄉燕南自古多竒士¶
㧞取宏才作棟梁¶
　　　過涿州¶
歸騎翩翩似水流泥乾路穏更無憂愧予忝薦中原士¶
<pb:KR4d0528_WYG_016-4b>¶
幾度西風過涿州¶
　　　水仙花¶
南浦飛雲洛水神凌波微歩不生塵梅兄礬弟雖同趣¶
一種風流别是春¶
　　　沃青閣¶
南塔前頭高閣上山光渾似沃州青夜来飛雨穿牕入¶
翠濕華嚴一卷經¶
　　　追和荆公留題龍泉二首¶
<pb:KR4d0528_WYG_016-5a>¶
千年神物疑常在一勺寒泉永不乾海内青苖自枯槁¶
蒼生空望起龍蟠¶
山石靈源潤不枯清甘為我滌疏麤近来莫訝留題少¶
曽有金陵一句無¶
　　　東湖十詠¶
　　　東湖秋月¶
　東湖者純白老人世家之所居也¶
明月高懸萬古愁東湖碧水一天秋倦遊老子歸来後¶
<pb:KR4d0528_WYG_016-5b>¶
夜夜秋光照白頭¶
　　　巖山蒼翠¶
　巖山者逸老堂南望諸峰是也地理永康俗名十二¶
　巖山多異跡¶
十二巖巒列翠屏人傳洞壑有仙靈朝雲暮雨尋常事¶
萬古巫山一様青¶
　　　南浦春流¶
　南浦者純白老人家前之水也其源出大盆山春漲¶
<pb:KR4d0528_WYG_016-6a>¶
　瀰漫極可觀也¶
沙邊遥見木蘭舟淺渚清波漾白鷗三月盆山春水發¶
滔天雪浪大江流¶
　　　禪悦白雲¶
　禪悦者白衣大士道場也昔延名僧居之今廢¶
昔時老衲滿禪關㡬度殘經帶月看今日荒凉僧去盡¶
水牕空鎻白雲寒¶
　　　陳庄水亭¶
<pb:KR4d0528_WYG_016-6b>¶
　陳庄者東陽宅仁氏倉廪也因起小亭臨於池上一¶
　境可觀¶
黄雲萬頃覆西疇高臥元龍百尺樓未必催租眞敗興¶
自縁人物少風流¶
　　　葛圃花竹¶
　葛圃者界軒先生故居也其孫夢賢善葺理花竹可¶
　愛¶
仙翁舊圃藥苖肥竹徑幽深白板扉春酒醸成因醉客¶
<pb:KR4d0528_WYG_016-7a>¶
海棠花下倩扶歸¶
　　　秋堂湖石¶
　秋堂者純白老人從諸孫夀朋之廬也昔買喬氏太¶
　湖石運至西園眞竒觀也¶
太湖竒石削崔嵬壯觀秋堂信偉哉米老見之當下拜¶
百夫輿自孔山来¶
　　　秀野沙洲¶
　秀野者純白老人舊園池也盡壊於狂瀾近年水還¶
<pb:KR4d0528_WYG_016-7b>¶
　故道沙漲復洲今開為田矣¶
清泉白石化園池沙漲泥淤復舊基滄海桑田知幾變¶
故宮禾黍正離離¶
　　　西丘夕照¶
　西丘者東湖之西小丘塢也自昔農人丘氏世居竹¶
　籬茅舍鷄鳴犬吠相聞有古風焉¶
禾黍鷄豚不厭貧耕桑世業古風存夕陽掛樹秋光老¶
樵擔参差下白雲¶
<pb:KR4d0528_WYG_016-8a>¶
　　　五度朝暉¶
　五度者逸老堂東北望見大山是也不知五度之名¶
　何説其下居民多富者¶
大小嵬峩五度峰朝暉夕靄變無窮山紅澗碧人家好¶
簫鼔藂祠嵗屡豐¶
　　　子猷訪戴¶
玉嶂冰溪雪後天扁舟孤詠興飄然當時若見戴安道¶
那得風流千古傳¶
<pb:KR4d0528_WYG_016-8b>¶
　　　雪牕墨蘭¶
空山窈窕泣湘靈回首芳洲杜若青禪老揮毫眞善幻¶
光風吹得楚魂醒¶
　　　古松¶
庭前挺立嵗寒心千尺蒼髯半畝隂下有茯苓成琥珀¶
臥聼風雨老龍吟¶
　　　余景山枯木¶
千年枯木不知春鐡鎻珊瑚古篆文前後太隂雷雨黒¶
<pb:KR4d0528_WYG_016-9a>¶
老龍蛻骨越江濵¶
　　　庚寅歳旦¶
元日春闈已一旬老夫就飬客吳門新年七十又三歳¶
後飲屠蘇望白雲¶
　　　隠趣閒歩二首¶
野人生計在桑麻松竹清隂處士家山北山南雪消盡¶
後園日日看春花¶
萬物生生造化功園池佳趣幾人同風輕日暖唐虞世¶
<pb:KR4d0528_WYG_016-9b>¶
柳色花香杖履中¶
　¶
　¶
　¶
　¶
　¶
　¶
　純白齋類稿卷十六¶
